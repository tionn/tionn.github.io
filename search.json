[{"title":"網站起鼓","url":"/202504061314/","content":"最近想講來舞一 ê 網站，寫寡 khah 長 ê 文章。\n\n\n這 ê 網站舊底（差不多十冬前）是用 html 寫–ê，成做個人 ê 網頁簡單仔用。Tiőng 有一段時間，Markdown 語法足 tshìng–ê，向時我 bat 揣看敢有家私頭通 kā Markdown 語法轉做 html，按呢網站資料 teh 翻新會 khah 利便。毋閣家私頭揣規晡，壟蓋夯枷，無我 ê 緣。雖罔我對 Markdown ê 語法蓋熟，但是誠 tsheh 電腦內面鬥一大堆有–ê 無–ê 軟體，落尾總–是貧惰，舊 ê 網站 tsőng-á 放–leh，無閣翻新。\n這改趁機會用 Hexo + GitHub Action 做一遍改 hōo 好，我 ê 電腦紲–落來要意 Markdown 檔案就好，git push 了後，網站會自動翻新，免我操煩；上蓋重要 ê 是，我 ê 電腦猶原 iáu-sī 清氣相。抑若文章愛囥 tuà 佗一類、愛結佗一種牽仔（tag），thìng-hó 等我有閒 ê 時陣，才沓沓仔想。\n網站號名叫做「Ngōo-giân-koh（悟言閣）」，意思就是用來寫一寡生活體驗、時勢管見，食老才知 ê 代。遮 ê 文章毋知影會當寫偌久，總–是一步一步照起工來，向望有一日，鴨卵會當抾到米斗 tīnn。\n","categories":["公告"]},{"title":"臺語文 ê 盤古閬","url":"/202504201203/","content":"寫臺語文我慣勢講漢字 kap 羅馬字 tiőng 愛閬縫，看著 khah 有我 ê 緣。網路面頂有家私頭專門 teh 處理這號代誌，號做「盤古之白」，毋閣拄著輕聲（–） mā 會閬縫，無蓋理想。\n\n\nTsa̋ng 想講，pōo-pîn 我攏用 Notepad++ teh 寫字，規氣家己用「正規表示法（regular expression）」來鬥。舞一下才發覺著問題：\n第一，Notepad++ ê Unicode 搜揣 kan-na 會當揣 \\x {2aef} 四字，若想 beh 揣 \\x {3dfe6} 五字，就會 puh 一句「遮無合咱 ê 語法–ooh」，按呢自 CJK Ext-B 起 ê 臺語漢字就攏無塊搜揣–矣。這點真僫處理，我目前是先偷食步，kan-na 揣到 CJK Ext-A 个漢字。\n第二，本底我掠準講，正規表示法做一改就 kha̋n-jióo，不而過無 tsiah 簡單，「ê」kap 後面漢字 tiőng tshiâng-tsāi 落勾無閬，落尾我猶是拆做四步，改用巨集做甲到。\n","categories":["寫作"],"tags":["破豆"]}]